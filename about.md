---
layout: page
title: O nás
description: Propojování kultury a umění s jinými oblastmi života.
background: '/img/bg-about.jpg'
permalink: /about/
---

Mise a vize
-----------

Nulová pozice je umělecké seskupení, jehož cílem je propojování kultury a umění s jinými oblastmi života. Integruje různé skupiny společnosti prostřednictvím kultury a umění, vzdělávaní v oblasti kultury a umění. Vytváří platformy pro setkávání umělců a zástupců kulturních organizací podporujících demokratizující procesy v Evropě.

Nulová pozice je termín, který označuje pozici umělce, budoucího autora díla, který zkoumá určitou oblast, získává cenný materiál, aby ho pak umělecky přetvořil. A právě ta výchozí nulová pozice je základní kámen jeho smýšlení. Je to uvažování o světě, které je prosté hodnocení a kritiky. Když zkoumáš, tvoříš, snažíš se pochopit, tak nepotřebuješ přikládat všemu kolem znaménka plus nebo mínus.

Nulová pozice je také název spolku, který vznikl na konci roku 2020, je dávno očekávaným dítětem dvou zapálených divadelnic, intelektuálek a zodpovědných matek - dramaturgyně, překladatelky a lektorky Terezy Krčálové a překladatelky Romany Štorkové Maliti.

Nula nemá hodnotu, nula má potenciál.


Mgr. Tereza Krčálová
--------------------

Bohemistka, rusistka, překladatelka a dramaturgyně. Překládá současné ruské hry (např. pro DAMU, Činoherní studio, Zlínské divadlo, Švandovo divadlo a dnešní divadlo Komedie). Věnuje se lektorské činnosti v oblasti dramaturgie a kritiky tance. Publikuje odborné studie o současném ruském divadle. Pořádá semináře a besedy s ruskými umělci, spoluorganizovala pozvání ruských režisérů do ČR a reciproční projekty. Od roku 2002 intenzivně sleduje především činnost moskevského divadla Teatr., jež se zaměřuje na zpracování aktuálních společenských témat prostřednictvím nejnovějších divadelních metod. Teoreticky i prakticky se zabývá především metodou verbatim, která spočívá v uměleckém zpracování dokumentárního materiálu. Od roku 2000 se věnuje i tanci. Je členkou uměleckého uskupení Pulsar. S choreografem Michalem Záhorou se autorsky podílela na několika představeních (DEVOID, 2015; Generace X, 2019; Obrat konce, 2020).


Mgr. Romana Štorková Maliti
---------------------------

Divadelní teoretička a překladatelka. Absolvovala studium divadelní vědy na VŠMU a etnologie na FF UK v Bratislavě. V rámci svého postgraduálního studia na Ústavu východoevropských studií FF UK v Praze se věnuje poetice současného ruského dramatu. V letech 2001–2012 pracovala v Divadelním ústavu v Bratislavě, vedla divadelní měsíčník kød-konkrétne o divadle, festival současného dramatu Nová dráma/New drama, byla členkou rady pro výběr zahraničního divadla na MF Divadelná Nitra a dramaturgyní divadla Štúdio 12 – štúdio pre novú drámu. Od roku 2016 pracuje v Oddělení prezentace sbírky v Památníku národního písemnictví v Praze. Její překlady současného ruského dramatu uvádějí divadla na Slovensku např. Slovenské národné divadlo, Mestské divadlo Žilina, Divadlo J. Palárika v Trnavě.
